# Makine ve İnsan
  Veri bilimi, makine öğrenmesi ve yapay zekâ gibi kavramlar karşımıza sık sık çıkmaya başladı. Bir yanda teknolojik gelişmelerin heyecan verici potansiyeli, diğer yanda ise kaybolacak meslekler ve yapay zekanın etik dışı kullanılma ihtimali… Nasıl bir gelecek bizi bekliyor bunu zaman gösterecek… Veri biliminden keyif alan ve yapay zekâ konularını öğrenecek kadar şanslı olanlar bir yana, bugün ekonomik düzen içerisinde gelir kapısı olan birçok meslek sahibi adım adım gittikçe küçülen sektörlerde iş arayacak gibi gözüküyor. Peki hangi meslekler tehlikede hangileri değil? Makinelerin öyle veya böyle insanların elinden alamayacağı ve yapamayacağı bir iş olacak mı? Bu sorunun cevabı insanı makineden ayıran özelliklerde gizli gözüküyor.

  İnsanı ultra karmaşık bir makine olarak düşünebilir miyiz? Eğer öyle ise ve teknolojik gelişmeler bu hızla giderse makineler insanoğlunun geçtiği felsefi düşünce süreçlerinden de geçecek demektir. Diğer taraftan örneğin bir makinenin varoluş sebebini sorgulaması size ne kadar gerçekçi gözüküyor? İnsanları arayışa iten ve farklı fikirler, farklı ürünler ortaya çıkarmasına sebep olan nedir? Hırslarımız, huzursuzluklarımız, beklentilerimiz, üzüntülerimiz ve daha birçok kusur gibi gözüken özelliklerimiz bizi bu arayışlara itiyor olabilir mi? İlham denen insanın aşkın/manevi yönü ile irtibatının sonucu mu, yoksa geçmiş bilgi birikiminin harmanlanmasından mı ortaya çıkıyor? Sosyalleşmek insanoğlunun eksikliklerinden doğan bir ihtiyaç mı, yalnızca bir veri alışverişi mi? Bu soruların cevabını bu kısa yazıda vermek mümkün olmasa dahi sorgulanması gereken konular olduğu ortada. Teknolojinin hayatımızı hızla dönüştürdüğü böyle bir dönemde hayattaki maddi ve manevi beklentilerimizi elde etmemiz öncelikle ne olup ne olmadığımızı anlamaktan geçiyor olabilir.

